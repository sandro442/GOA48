<center><h4>ბსკერვილების ძაღლი</h4></center>
<center><p>„ბასკერვილების ძაღლი“ — ბრიტანელი მწერლის, ართურ კონან დოილის დეტექტიური ჟანრის რომანი. იგი არის მესამე ოთხი რომანიდან, რომელშიც დეტექტივი შერლოკ ჰოლმსი მონაწილეობს. თავდაპირველად იგი სერიებად გამოდიოდა The Strand Magazine-ში 1901 წლის აგვისტოდან 1902 წლის აპრილამდე. მოქმედება ვითარდება 1889 წელს, ძირითადად დარტმურში, დევონში, ინგლისის დასავლეთ ნაწილში და მოგვითხრობს ჰოლმსისა და უოტსონის ისტორიას, რომლებიც იკვლევენ ზებუნებრივი წარმოშობის საშინელი, ეშმაკეული ძაღლის ლეგენდას. ეს იყო ჰოლმსის პირველი გამოჩენა „საბოლოო პრობლემაში“ მისი სავარაუდო გარდაცვალების შემდეგ და „ბასკერვილების ძაღლის“ წარმატებამ პერსონაჟის საბოლოო გამოცოცხლება განაპირობა.[1]

    იგი არის ერთ-ერთი ყველაზე ცნობილი ისტორია, რომელიც ოდესმე დაწერილა.[1] 2003 წელს, წიგნი მოხვდა 200-დან 128-ე ნომრად BBC-ის The Big Read გამოკითხვაში დიდი ბრიტანეთის „ყველაზე საყვარელი რომანის“ შესახებ.[2] 1999 წელს, „შერლოკიანების“ გამოკითხვამ იგი ჰოლმსის ოთხი რომანიდან საუკეთესოდ დაასახელა.[3]
    
    სიუჟეტი
    ლონდონში, ექიმი ჯეიმს მორტიმერი შერლოკ ჰოლმსს დახმარებას სთხოვს. ის ყვება ლეგენდას წყევლის შესახებ, რომელიც ბასკერვილების ოჯახში ინგლისის სამოქალაქო ომის დროიდან ტრიალებდა, მას შემდეგ, რაც სერ ჰიუგო ბასკერვილმა ფერმერის ქალიშვილი გაიტაცა. როცა გოგონა გაიქცა, ჰიუგომ ეშმაკთან გარიგება დადო და მას დაედევნა. ჰიუგოს კომპანიონებმა გოგონა შიშისგან მკვდარი იპოვეს, ხოლო ჰიუგო დემონური ძაღლის მიერ მოკლული. ძაღლი მას შემდეგ დაძრწის დარტმურში, რამაც ბასკერვილის მრავალი მემკვიდრის ნაადრევი სიკვდილი გამოიწვია. მორტიმერი ამბობს, რომ მისი მეგობარი სერ ჩარლზ ბასკერვილი, რომელიც ლეგენდას სერიოზულად აღიქვამდა, გარდაცვლილი იპოვეს ურთხელის ხეივანში, ბასკერვილ ჰოლში, დარტმურში. სერ ჩარლზი, ადგილობრივად ცნობილი ქველმოქმედი, 1887 წელს ოჯახურ მამულს დაუბრუნდა, სამხრეთ აფრიკაში გატარებული რამდენიმე წლის შემდეგ, სადაც მან სიმდიდრე გამჭრიახი ინვესტიციებით გამოიმუშავა. მისი სიკვდილი გულის შეტევას მიაწერეს, მაგრამ სახეზე შიშის ელფერი ჰქონდა და სხეულიდან არც თუ ისე შორს გიგანტური ძაღლის ნაკვალევი ემჩნია.
    
    სერ ჩარლზის ანდერძის აღმსრულებელი მორტიმერი შიშობს ბასკერვილის ახალი ბარონეტის, სერ ჰენრი ბასკერვილის, სერ ჩარლზის ძმისშვილის გამო. სერ ჩარლზი სამი ბასკერვილის ძმებიდან უფროსი იყო; სერ ჰენრის შემდეგ ტიტულისა და ქონების შემდგომი უშუალო მემკვიდრეები არ არსებობდნენ. სერ ჩარლზის უმცროსი ძმა, როჯერი, რომელიც ინგლისში სკანდალურ ცხოვრებას ეწეოდა, ცენტრალურ ამერიკაში გაიქცა, სადაც ყვითელი ცხელებით გარდაიცვალა 1876 წელს, როგორც ჩანს, დაუქორწინებელი და უშვილო. თუმცა ამ წყევლას სისულელეს უწოდებს, ჰოლმსი თანახმაა, შეხვდეს სერ ჰენრის, რომელიც მალე კანადადან ჩამოდის, ლეგენდის მიმართ სკეპტიკურად განწყობილია და ბასკერვილ ჰოლის დასაკუთრების სურვილი აქვს, მიუხედავად იმისა, რომ ანონიმური შენიშვნა მიიღო, რომელიც აფრთხილებდა, ჭაობიდან თავი შორს დაეჭირა; ჰოლმსი ასევე ხედავს, რომ ვიღაც სერ ჰენრის მიჰყვება. მოგვიანებით, მორტიმერი ამჟღავნებს, რომ სერ ჰენრიმ მისი გარდაცვლილი ბიძისგან მემკვიდრეობით მიიღო დიდი ქონება — 740 000 ფუნტი (2021 წელს 87 016 345 ფუნტის ექვივალენტი). იმის გაცნობიერებით, რომ ეს არის ძლიერი მოტივი მათთვის, ვინც ცდილობს სერ ჰენრის ზიანი მიაყენოს, ჰოლმსი სთხოვს უოტსონს, წავიდეს სერ ჰენრისთან და მორტიმერთან, რათა ბარონეტი დაიცვას და გამოიძიოს ვინ მიჰყვება მას.
    
    ტრიო ჩადის ბასკერვილ ჰოლში, სადაც დაქორწინებული წყვილი, ბარიმორები — მსახურთუფროსი და დიასახლისი ცხოვრობს. სამკვიდრო გრიმპენ მაირის მახლობლად მდებარეობს, სადაც სასიკვდილო ჭაობებია. ამასობაში, მათ ჩასვლამდე, დარტმურის ციხიდან გაიქცა და ჭაობებში იმალება მკვლელი სელდენი. პირველი ღამის განმავლობაში სერ ჰენრის და უოტსონს ქალის ტირილის ხმა ესმით. დღისით ისინი იკვლევენ უბანს და ხვდებიან მის მოსახლეობას; უოტსონი თავისი გამოძიების დეტალებს ჰოლმსს უგზავნის. მაცხოვრებლებს შორის გამოირჩევიან და-ძმა სტეპლტონები: ჯეკი ზედმეტად მეგობრულია და აინტერესებს ახლად ჩამოსულები, ხოლო ბერილი, როგორც ჩანს, დაიღალა ამ ადგილით და ცდილობს გააფრთხილოს სერ ჰენრი საფრთხის შესახებ. უოტსონს აწუხებს შორეული ყმუილი. იგი ეჭვით უყურებს ბერიმორს, რომელიც ვიღაცას ჭაობში ღამით სანთლით ნიშნებს აძლევს. სერ ჰენრის იზიდავს ბერილი, მიუხედავად ქალის ძმის დამოკიდებულებისა ნებისმიერი ურთიერთობის მიმართ. იმავდროულად, ფრანკლენდს, მოხუც და გაბუტულ მეზობელს, უყვარს სხვების თვალთვალი თავისი ტელესკოპით და ხედავს, რომ უძველესი სამარხები მორტიმერის მიერ არის გადათხრილი. უოტსონი და სერ ჰენრი იკვლევენ ბერიმორებს და აღმოაჩენენ, რომ სელდენი ქალბატონი ბერიმორის ძმაა. სელდენის დაჭერის წარუმატებელი მცდელობის დროს უოტსონი ხედავს უცნობ მამაკაცს, რომელიც კლდეზე დგას. ისინი ბერიმორისგან იგებენ, რომ ფრანკლენდის გაუცხოებულ ქალიშვილს, ლორას, გაურკვეველი კავშირები აქვს სერ ჩარლზთან.
    
    უოტსონი იძიებს კაცს, რომელიც მან კლდეზე დაინახა და აღმოაჩენს, რომ ეს არის ჰოლმსი, რომელიც განმარტავს, რომ იგი ფარულად მივიდა ჭაობში, რათა თავისი უშუალო მონაწილეობა დაემალა. იგი ამბობს, რომ ახლოს არის საიდუმლოს ამოხსნასთან, რომელშიც მისი ეჭვმიტანილი სტეპელტონია და რომ სინამდვილეში ბერილი სტეპლტონის ცოლია. სტეპლტონი ძალადობს ცოლზე და აიძულებს, თავი მის დად გაასაღოს, რათა გავლენა მოახდინოს სერ ჰენრიზე და მოაწყოს ისე, რომ სერ ჰენრი ძაღლთან მარტო დარჩეს. ძაღლი კლავს კაცს მთაზე. ჰოლმსი და უოტსონი შიშობენ, რომ იგი სერ ჰენრია, მაგრამ აღმოჩნდება, რომ მოკლული სელდენია. ბერიმორმა მას სერ ჰენრის გადაგდებული ტანსაცმელი მისცა. ჰოლმსი გადაწყვეტს, გამოიყენოს ბასკერვილი სატყუარად სტეპლტონის დასაჭერად. სერ ჰენრისთან და უოტსონთან ერთად სადილზე ჰოლმსი მოულოდნელად ამჩნევს სერ ჰუგო ბასკერვილის პორტრეტს და აღიარებს ოჯახის მსგავსებას სტეპლტონთან. ის ეუბნება სერ ჰენრის, მიიღოს მოწვევა სტეპლტონის სახლში და დაბრუნდეს უკან დაბნელების შემდეგ, რაც მის მტერს აძლევს ყველა შანსს და საფუძველს, აუშვას ძაღლი.
    
    ჰოლმსი და უოტსონი თავს აჩვენებენ, რომ ისინი დარტმურს მატარებლით ტოვებენ, მაგრამ ნაცვლად ამისა სტეპლტონის სახლთან სკოტლანდ იარდის ინსპექტორ ლესტრეიდთან ერთად იმალებიან. სქელი ნისლის მიუხედავად, ჰოლმსი და უოტსონი ახერხებენ ძაღლის მოკვლას, როდესაც ის თავს დაესხმება სერ ჰენრის. ისინი ბერილს სტეპლტონის სახლში შეკრულს პოულობენ, ხოლო თავად სტეპლტონი შემთხვევის ადგილიდან გაქცევისას, როგორც ჩანს, ჭაობში იხრჩობა. ლონდონში დაბრუნებული სერ ჰენრის და დოქტორ მორტიმერის ვიზიტის შემდეგ, რომლებიც სერ ჰენრის დასამშვიდებლად მსოფლიოს გარშემო სამოგზაუროდ მიემართებიან, ჰოლმსი უხსნის უოტსონს, რომ სტეპლტონი სხვა არავინ იყო, თუ არა სერ ჰენრის ბიძაშვილი, როჯერ ბასკერვილი, ერთადერთი ვაჟი 1876 წელს გარდაცვლილი თანამოსახელე მამისა, რომელსაც სურდა, რომ ოჯახური ქონება დაემკვიდრებინა. სერ ჰუგო ბასკერვილთან ფიზიკური და სულიერი მსგავსებით, მას სურდა მოეკლა ნათესავები ძაღლის საშუალებით, რომელიც ფოსფორით იყო შეღებილი, რათა უფრო შემზარავი გამოჩენილიყო. ის ლორას დაჰპირდა დაქორწინებას და დაარწმუნა, რომ ღამით სერ ჩარლზი სახლიდან გამოეყვანა, რათა ცხოველით შეეშინებინა; ცრუმორწმუნე სერ ჩარლზს გულის შეტევა დაემართა. უოტსონთან საუბარში ჰოლმსი აღნიშნავს, რომ სტეპლტონი იყო ერთ-ერთი ყველაზე საშინელი მტერი, რომელიც მათ ოდესმე შეხვედრიათ.</p></center>